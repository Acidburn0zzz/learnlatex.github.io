---
title: ह्या संकेतस्थळावर वर आपले स्वागत आहे!
---

ह्या संकेतस्थळावर लाटेक्-ची तोंडओळख करून देण्यात येईल. लाटेक् ही उत्कृष्ट दस्तऐवज निर्माण
करण्यासाठी तयार करण्यात आलेली आज्ञावली आहे. लाटेक् धारिका नव्या वापरकर्त्यांकरिता
भयावह असू शकतात, कारण लाटेक् धारिकांचे स्वरूप इतर मजकूर-संपादकांसारखे एकल नसते.
अशा नव्या वापरकर्त्यांना लाटेक्-चा परिचय करून देणे हे आमचे उद्दिष्ट आहे. लाटेक्-ची एकच
सर्वंकष शिकवणी तयार करणे हे ह्या संकेतस्थळाचे उद्दिष्ट नाही.

हे साधण्यासाठी आम्ही प्रथम १६ अतिशय महत्त्वाच्या विषयांची निवड करून, त्यांचे धडे तयार केले
आहेत. प्रत्येक धडा ठरावीक विषयावर लक्ष केंद्रित करून बनवला असल्यामुळे शिकण्यास फार कालावधी
लागणार नाही. प्रत्येक धड्यात आम्ही काही उदाहरणे तयार केली आहेत. ती तुम्हाला महाजालावर, तसेच
तुमच्या संगणकावर चालवून पाहता येऊ शकतात.

साहजिकच १६ धड्यात जेवढे शिकवले जाईल त्याहून अधिक शिकण्याची वाचकांना इच्छा असणार आहे.
त्यामुळे प्रत्येक धड्यात "पुढील अभ्यास" ह्या नावाने आम्ही एक पान जोडले आहे. ही माहिती ऐच्छिक आहे.
ज्या वाचकांना ती शिकण्याची गरज अथवा इच्छा नाही त्यांच्या मार्गात ती यायला नको म्हणून अशा प्रकारे
जोडली गेली आहे.

## उदाहरणांबाबत थोडे

लाटेक्-प्रशिक्षण सुलभ व्हावे ह्याकरिता संकेतस्थळावर अनेक उदाहरणे आहेत. [प्रकरण २](lesson-02)
लाटेक् संगणकावर बसवण्याबाबत अथवा महाजालावर वापरण्याबाबत
मार्गदर्शन करते. सुरुवातीला तुम्हाला उदाहरणे चालवता यावीत अशी सोय आम्ही ह्या संकेतस्थळावरच
केली आहे. तसेच ही उदाहरणे [ओव्हरलीफ](https://www.overleaf.com), ह्या सुप्रसिद्ध संकेतस्थळाशीदेखील 
संलग्न आहेत. अर्थात ह्या दोहोंऐवजी आज्ञावलीची नक्कल तुम्ही तुमच्या संगणकावरदेखील चालवू शकताच.
[मदत](help) ह्या पानावर तुम्हाला उदाहरणे कशी वापरावीत ह्याची माहिती मिळेल.

आमची सर्व उदाहरणे अद्ययावत लाटेक्-सह चालणारी आहेत. ती आमच्या महाजालावरील चालकांसह
व्यवस्थित फलित निर्माण करतात. जर ही उदाहरणे तुमच्या संगणकावर चालवताना तुम्हाला अडचण येत असेल,
तर तुम्ही लाटेक्-ची आवृत्ती तपासून पाहावी असे आम्ही सुचवू.

## अनुक्रमणिका

{% include toc.html  prefix="mr/lesson" %}

### काही विशेष प्रकरणे

{% include toc.html  prefix="mr/language" %}


## पुढील अभ्यास

वर म्हटल्याप्रमाणे लाटेक् शिकण्यासाठीचे सर्व काही ह्या शिकवण्यांमधून तुम्हाला मिळेल
असे नाही. आम्हाला केवळ लाटेक् आज्ञावलीची तोंडओळख करून द्यायची आहे. लाटेक् आज्ञा
तुम्हाला कळाव्यात व त्याप्रमाणे तुम्ही पुढील अभ्यास करावा हे आमचे उद्दिष्ट आहे.
[प्रकरण १६](mr/lesson-16) मध्ये अधिक माहिती कशी मिळवावी ह्याबाबत तपशील दिले आहेतच,
पण इथे हे स्पष्ट करायला हवे की लाटेक् शिकण्यासाठीचे पुस्तक हा लाटेक् शिकण्याचा सर्वोत्तम पर्याय
आहे. आम्ही काही शिफारसी शेवटच्या प्रकरणात करूच.

ह्याशिवाय ह्या अभ्यासक्रमात समाविष्ट नसलेल्या काही विषयांची उदाहरणे आम्ही जोडत आहोत.
त्यासह विविध लाटेक् आज्ञासंचांची ओळख होऊ शकेल.
    
{% include toc.html prefix="mr/extra" %}
