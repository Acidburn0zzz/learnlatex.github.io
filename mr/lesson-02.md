---
title: "लाटेक्"
---

संगणकावरील काही इतर आज्ञावल्यांप्रमाणे, लाटेक् ही आज्ञावली एकाच स्तरावर काम 
करणारी नाही. लाटेक् दोन स्वतंत्र स्तरांवर काम करणारी आज्ञावली आहे. त्यांचे विभाजन
आपण पुढीलप्रमाणे करू :

- टेक्-वितरण
- लाटेक्-संपादक

## टेक्-वितरणे

लाटेक्-सह काम करताना टेक्-वितरण सर्वात महत्त्वाचे असते. टेक्-वितरण म्हणजे काही पडद्यामागील
आज्ञावल्या व धारिका असतात, ज्यांमुळे लाटेक् कार्य करू शकते, परंतु बहुतांश वेळा वापरकर्ते ह्या
धारिकांचा प्रत्यक्ष वापर करत नाहीत.

सद्यस्थितीत दोन महत्त्वाची टेक्-वितरणे उपलब्ध आहेत,
[मिक-टेक्](https://www.miktex.org) व [टेक्-लाईव्ह](https://tug.org/texlive). दोन्ही वितरणे
लिनक्स, विंडोज् व मॅक ह्या प्रणाल्यांवर उपलब्ध आहेत. मिक-टेक् विंडोज् वापरकर्त्यांकरिता अधिक 
उपयुक्त आहे; मॅक वापरकर्त्यांकरिता टेक्-लाईव्हचे [मॅक-टेक्](http://www.tug.org/mactex/) हे 
उपवितरण उपलब्ध आहे. प्रत्येक टेक्-वितरणाचे [काही फायदे](https://tex.stackexchange.com/questions/20036)
आहेत. लाटेक् प्रकल्पाकडून देण्यात येणारे [काही सल्लेदेखील](https://www.latex-project.org/get/) पाहा.

टेक्-लाईव्ह हे सर्व प्रणाल्यांवर चालणारे व कार्यक्षमतेच्या दृष्टीने अधिक प्रगत असल्याने आम्ही असे
सुचवू की खात्री नसल्यास टेक्-लाईव्ह हे वितरण निवडावे. हे वितरण टेक्-यूजर्स-ग्रुप (टीयूजी) ह्या
विश्वसनीय संस्थेद्वारे विकसित केले गेले आहे.

## संपादक

लाटेक्-धारिका ह्या केवळ मजकूररूपी असतात व त्यामुळे कोणत्याही संपादकासह त्यांत बदल करता येतात,
परंतु लाटेक्-केंद्री संपादकांचा वापर काही वेळा उपयोगी ठरतो, कारण एका टिचकीसह धारिका चालवणे, अंतर्भूत
असणारा पीडीएफ्-वाचक, धारिकेतील आज्ञांना ठळकपणे वेगळे दाखवण्याची व्यवस्था असे काही फायदे
लाटेक्-संपादकांसह वापरता येतात. शिवाय बहुतांश संपादकांसह सिंक-टेक् ह्या आधुनिक आज्ञावलीचा 
वापर करून बीजधारिकेतून फलितधारिकेत (तसेच ह्याउलट) थेट पोहोचण्याची सुविधा वापरता येते.

पुष्कळ लाटेक् संपादक आज उपलब्ध आहेत. त्यांची एक [समावेशक यादी]
(https://tex.stackexchange.com/questions/339/latex-editors-ides) स्टॅक-एक्सचेन्जवर उपलब्ध आहे.
[TeXworks](https://tug.org/texworks) हा साधा लाटेक् संपादक टेक्-लाईव्ह व मिक-टेक् ह्या वितरणांसह
विंडोज व लिनक्स प्रणाल्यांवर उपलब्ध आहे, तसेच [टेक्-शॉप](https://pages.uoregon.edu/koch/texshop/)
मॅक-टेक् ह्या वितरणासह उपलब्ध आहे.

तुम्ही जो लाटेक् संपादक निवडाल तो तुमच्या संगणकावर टेक्-वितरण बसवल्यानंतरच स्थापित करा. त्यामुळे
त्याला टेक्-वितरणातील पत्ते आपसुक मिळतात.

## महाजालावर लाटेक्

आज महाजालावर अनेक संकेतस्थळे आहेत जी टेक्-वितरण व टेक्-संपादक नसतानाही
लाटेक् आज्ञावल्या चालवून फलित धारिका देऊ शकतात. ह्या संकेतस्थळांवर तुमच्या
बीजधारिका संपादित करता येतात. त्यावर पडद्यामागे लाटेक् आज्ञावली चालवली जाते
व पीडीएफ् फलितधारिका दाखवली जाते.

काही संकेतस्थळांवर खात्याशिवाय लाटेक् वापरता येते. आम्हीदेखील असेच एक संकेतस्थळ
वापरत आहोत ज्याचे नाव [लाटेक् सीजीआय](https://latexcgi.xyz) आहे. ह्या संकेतस्थळासह
लाटेक् आज्ञावलीचे संपादन करता येते व संपादित धारिका चालवताही येतात.
आणखी पद्धतशीरपणे काम पूर्ण करण्याकरिता काही संकेतस्थळांवर खाते तयार करता येते व
लाटेक् धारिका चालवता येतात. खाते तयार केल्यामुळे संकेतस्थळास तुमचे काम जतन करता
येते व संकेतस्थळावर येणारा बोजा कमी करता येतो. इथले काही दुवे वापरून तुम्ही [ओव्हरलीफ]
(https://www.overleaf.com), ह्या प्रसिद्ध महाजालावरील संपादकावर धारिका चालवू शकता. 
ह्याव्यतिरिक्त काही संकेतस्थळे आहेत. उदा. [पापीरिया](https://papeeria.com/).

टीप - लाटेक्-सह मराठी वापरायचे असेल, तर टेक्-वितरण संगणकावर बसवून घेणे कधीही सोयीस्कर ठरेल.
लाटेक्-ची प्राथमिक भाषा इंग्रजी आहे व त्यामुळे इतर लिप्या दर्शवण्यासाठी त्याला अनेक आज्ञासंचांची गरज पडते.
ते सर्व आज्ञासंच पूर्वीपासूनच बसवले असले, तर मराठी मजकूर असणाऱ्या धारिका सहज वापरता येतात.
शिवाय त्यामुळे आपल्याला हवे असलेले टंक लाटेक्-सह- वापरता येतात. केवळ इंग्रजी मजकूर वापरण्याकरिता
महाजालावरील संपादक चालू शकतात.

## सराव

तुमच्या संगणकावर टेक्-वितरण बसवून घ्या _अन्यथा_ महाजालावरील संपादकावर आपले खाते उघडा.
संगणकावर टेक्-वितरण बसवत असाल, तर एक संपादकदेखील बसवून घ्यावा लागेल. टेक्-वर्क्स, टेक्-स्टुडिओ
(वर पाहा) ह्यांसारख्या संपादकांपासून सुरुवात करा, त्यानंतर तुमच्या पसंतीचे इतर संपादकदेखील वापरून पाहा.
ज्यांना लाटेक्-सह मराठी मजकुरावर काम करायचे आहे, त्यांनी टेक्-वितरण व संपादक आपल्या संगणकावर बसवून घेणेच
सोयीस्कर ठरेल.

तुम्हाला येथे महाजालावरच सर्व उदाहरणे [चालवून बघता येतील](help), पण संगणकावर धारिका तयार करून
वापरण्याची सवय करून घेणे कधीही चांगले, म्हणून आपण त्याची तयारी करून घ्या.
